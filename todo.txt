Warto się przenieść do czasów Powstania Styczniowego. Tam dzieje jednego z uczestników opisuje opowiadanie "Rozdzióbią nas kruki, wrony" Stefana Żeromskiego. Główny bohater opowiadania fascynował się za młodości polskimi dziełami romantycznymi. Ich główną rolą była demonstracja i wychwalanie wielu cech, jakich oczekiwałoby się od narodu żądnego niepodległości - odwagi, nieustępliwości, zdolności do poświęcenia się, także umierając, w imię Ojczyzny. Uniesiony tymi dziełami młodzieniec, jak i wielu innych jego pobratymców, zaczyna brać udział w powstaniu styczniowym. Liczyli na to, że w chwalebnych bitwach odniosą zwycięstwo, a jeżeli mieliby umrzeć, zrobiliby to z honorem, biegnąc w kierunku armat wroga. Żeromski opisuje jednak sam kres tego powstania. Bohater samotnie podróżuje przez puste pola, pod przebraniem chłopa wioząc tajny transport broni. Dostrzegłszy Rosjan zbliżających się w jego kierunku uświadamia sobie, że to jego koniec. W tym momencie również uświadamia sobie, jak bardzo jego idee go zgubiły. Dopiero, gdy stanął w obliczu śmierci, uświadamia sobie, że wbrew jego przekonaniom nie jest na nią gotowy. Spodziewał się, że po jego śmierci jego ciało będzie niesione na rękach pobratymców, a jego imię wykrzykiwane. W rzeczywistości jednak po zabiciu został od razu porzucony, a jego zwłoki zostały później ograbione i wrzucone do rowu. Idealizujące rzeczywistość romantyczne lektury doprowadziły Polaków do zguby, zachęcając do buntów skazanych na porażkę, heroizując bezwartościowe i niepotrzebne śmierci oraz wpływając na umysły Polaków, co kończyło się tylko rozczarowaniami.